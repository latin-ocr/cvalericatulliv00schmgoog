LXXVIII PROLEGOMENA

spondeum aliquot locis prave coniectando a semet inlatum de-
fensum ivit —, cum Theocritus in epigr. XXI veterum iambo-
graphorum licentiam retinere maluerit. sed in eo Hipponacti
magis quam Callimacho se adplicavit poeta Veronensis quod
choliambis naturae huius metri convenienter fere non est usus
nisi ubi male dicendi aut cavillandi consilium esset. qua ab
norma unum recedit c. XXXI, nam in c. VIII saltem levis
quaedam ludificatio subest. restat ut hic quoque versuum toto-
rum in iambis hendecasyllabisque repetitorum artificium com-
memoremuS, quod iam supra non inprobabiliter ad veterum iam·
bographorum exemplum revocasse nobis videmur.

Graecis studiis Catulli in uno conspectu' positis par est de
indole eius atque ingenio exponi. qua tamen in disputatione
licet nobis brevioribus esse, quoniam satis plene supra vitam
poetae ex ipsis carminibus refictam inlustravimuS. quod ut fieri
omnino potuerit, eius rei causa tota in natura Catulli sita est.
etenim hic poeta, si pauca carmina maiora et doctiora mittimus,
nihil fere versibus mandavit nisi quod ipse in vita vidit aut
expertus est, variosque motus suos sic expressit ιιι certissimam
animi sui imaginem tamquam tabulam in claro lumine conloca-
tam posteris reliquerit. atque in hac affectuum veritate gravi·
tateque summa eius posita est virtus poetica„ cui finitima est
mira quaedam simplicitas, quae cum carere arte videatur, summae
artis signum est. Catullus enim omne declamatorium respuens
cogitata mentis sine fuco atque verbis maxime cuiusque rei
propriis effert nec doctrinam admittit, si ab eis carminibus rece-
dimus in quibus Alexandrinis vestigiis accuratius ingreditur aut
per ludum iocumque reconditiora admiscet, ut in c. LV. nam
festivitate quoque et lepore insignis est. his virtutibus efficitur
ut earmina eius assidue nos teneant. quippe talis poesis nulli
non saeculo convenit, ut autem quae generaliter diximus paucis
exemplis confirmemuS, quis itineris faciendi cupiditatem verius
verbis inlustrare possit quam CatulluS, cum ait ‘iam mens prae-
trepidans avet vagari, Iam laeti studio pedes vigescunt’? aut
quis voluptatem illam quam e longa peregrinatione domum modo
reversi percipere solemus rectius commodiusque eloqui quam
versibus hisce ‘o quid solutis est beatius curis, Cum mens onus
reponit, ac peregrino Labore fessi venimus larem ad nostrum
Desideratoque adquiescimus lecto’? quae quidem verba mihi,
cum ante aliquot annos e Graecia redissem, primis diebus usque
¹obversata sunt utpote proprio sensui plane respondentia. hac
ratione Catullus inter Latinos poetas sibi parem habet neminem.
quod quam vere dictum sit optime ex eis carminibus cognoscitur
quae propter argumentorum similitudinem cum aliorum carmini-

